## Chapter 1

###### 道可道

道可道，非常道；名可名，非常名。无名，天地之始；有名，万物之母。故常无欲以观其妙，常有欲以观其徼。此两者同出而异名。同谓之玄，玄之又玄，众妙之门。

## Chapter 2

###### 天下皆知美之为美

天下皆知美之为美，斯恶已；皆知善之为善，斯不善已。故有无相生，难易相成，长短相形，高下相倾，音声相和，前后相随。是以圣人处无为之事，行不言之教，万物作焉而不辞。生而不有，为而不恃，功成而不居。夫唯弗居，是以不去。

## Chapter 3

###### 为无为，则无不治

不尚贤，使民不争；不贵难得之货，使民不为盗；不见可欲，使民心不乱。是以圣人之治，虚其心，实其腹，弱其志，强其骨；常使民无知无欲，使夫知者不敢为也。为无为，则无不治。

## Chapter 4

###### 道冲而用之

道冲而用之，或不盈，渊乎似万物之宗。挫其锐，解其纷，和其光，同其尘。湛兮似若存。吾不知谁之子，象帝之先。

## Chapter 5

###### 天地不仁

天地不仁，以万物为刍狗；圣人不仁，以百姓为刍狗。天地之间，其犹橐籥乎？虚而不屈，动而愈出。多言数穷，不如守中。

## Chapter 6

###### 谷神不死，是谓玄牝

谷神不死，是谓玄牝。玄牝之门，是谓天地根。绵绵若存，用之不勤。

## Chapter 7

###### 天长地久

天长地久。天地所以能长且久者，以其不自生，故能长生。是以圣人后其身，而身先；外其身，而身存。非以其无私者邪？故能成其私。

## Chapter 8

###### 上善若水

上善若水。水利万物而不争，处众人之所恶，故几于道。居善地，心善渊，与善仁，言善信，正善治，事善能，动善时。夫唯不争，故无尤。

## Chapter 9

###### 功成名遂身退，天之道

持而盈之，不如其已；揣而锐之，不可常保。金玉满堂，莫之能守；富贵而骄，自遗其咎。功成名遂身退，天之道。

## Chapter 10

###### 载营魄，抱一，能无离乎

载营魄，抱一，能无离乎？专气致柔，能婴儿乎？涤除玄览，能无疵乎？爱民治国，能无知乎？天门开阖，能无雌乎？明白四达，能无知乎？生之畜之，生而不有，为而不恃，长而不宰，是为玄德。

## Chapter 11

###### 无用

三十辐，共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。

## Chapter 12

###### 归元

五色令人目盲，五音令人耳聋，五味令人口爽，驰骋田猎令人心发枉，难得之货令人行妨。是以圣人为腹不为目，故去彼取此。

## Chapter 13

###### 宠辱若惊

宠辱若惊，贵大患若身。何谓宠辱？辱为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身。及吾无身，吾有何患？故贵以身为天下者，则可寄于天下。爱以身为天下者，乃可以托于天下。

## Chapter 14

###### 道纪

视之不见名曰夷，听之不闻名曰希，抟之不得名曰微。此三者不可致诘，故混而为一。其上不皦，其下不昧，绳绳不可名，复归于无物。是谓无状之状，无物之像，是谓惚恍。迎之不见其首，随之不见其后；执古之道，以御今之有。以知古始，是谓道纪。

## Chapter 15

###### 为士

古之善为士者，微妙玄通，深不可识。夫唯不可识，故强为之容。与兮若冬涉川，犹兮若畏四邻，俨兮其若客，涣兮若冰之将释，敦兮其若朴，旷兮其若谷，浑兮其若浊。孰能浊以止？静之徐清。孰能安以久？动之徐生。保此道者不欲盈。夫唯不盈，故能蔽而不新成。

## Chapter 16

###### 观复

至虚极，守静笃，万物并作，吾以观其复。夫物芸芸，各复归其根。归根曰静，静曰复命，复命曰常，知常曰明。不知常，妄作凶。知常容，容乃公，公乃王，王乃天，天乃道，道乃久，没身不殁。

## Chapter 17

###### 太上下之有之

太上下之有之，其次亲之誉之，其次畏之，其次侮之，信不足焉，有不信焉，犹兮其贵言。功成事遂，百姓皆谓我自然。

## Chapter 18

###### 大道废

大道废，有仁义。智惠出，有大伪。六亲不和，有孝慈。国家昏乱，有忠臣。

## Chapter 19

###### 绝圣弃智

绝圣弃智，民利百倍。绝仁弃义，民复孝慈。绝巧弃利，盗贼无忧。此三者，以为文不足，故令有所属。见素抱朴，少私寡欲，绝学无忧。

## Chapter 20

###### 唯之与阿

唯之与阿，相去几何？善之与恶，相去何若？人之所畏，不可不畏。荒兮其未央哉！众人熙熙，如享太牢，如春登台。我独怕兮其未兆，如婴儿之未孩，乘乘兮若无所归。众人皆有余，而我独若遗。我愚人之心也哉！沌沌兮。俗人昭昭，我独若昏；俗人察察，我独闷闷。忽兮若海，漂兮若无所止。众人皆有以，而我独顽似鄙。我独异于人，而贵食母。

## Chapter 21

###### 孔德之容

孔德之容，唯道是从。道之为物，唯恍唯忽。忽兮恍兮，其中有象；恍兮忽兮，其中有物。窈兮冥兮，其中有精。其精甚真，其中有信。自古及今，其名不去，以阅众甫。吾何以知众甫之然哉？以此。

## Chapter 22

###### 曲则全，枉则直

曲则全，枉则直，洼则盈，敝则新，少则得，多则惑。是以圣人抱一为天下式，不自见故明，不自视故彰，不自伐故有功，不自矜故长。夫唯不争，故天下莫能与之争。古之所谓曲则全者，岂虚言哉！诚全而归之。

## Chapter 23

###### 希言自然

希言自然。飘风不终朝，骤雨不终日。孰为此者？天地。天地上不能长久，而况于人乎？故从事于道者，道者同于道，德者同于德，失者失于失。同于道者，道亦乐得之；同于德者，德亦乐得之；同于失者，失亦乐失之。信不足焉，有不信焉。

## Chapter 24

###### 跂者不立，跨者不行

跂者不立，跨者不行。自见者不明，自是者不彰，自伐者无功，自矜者不长。其于道也，曰余食赘行，物或恶之，故有道者不处也。

# Chapter 25

###### 有物混成，先天地生

有物混成，先天地生。寂兮廖兮，独立而不改，周行而不殆，可以为天下母。吾不知其名，字之曰道，强为名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。
